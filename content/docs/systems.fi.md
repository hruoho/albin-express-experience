---
title: "Sähkö, kaasu, vesi"
weight: 3
summary: "Sähköjärjestelmä, kaasu, vesitankki, WC ja jääkaappi"
---

## Sähkö

Akkuvirta kytketään pääkytkimestä, joka löytyy kulkuaukon alapuolelta, WC-pöntön vierestä. Paapuurin puolella on kojetaulu, josta saa kytkettyä kulkuvalot ja sisävalot. Taulun merkinnät ovat osin harhaanjohtavat. Mittariston kytkin on styyrpuurin puolella kaapissa.

![Pääkytkin, kojetaulu ja mittariston kytkin](/images/docs/electrical-panel.jpg)

### Maasähkö

Veneessä on maasähköjärjestelmä ja kaksi 80 Ah akkua (uusittu 2025). Lataus käynnistyy kun maasähkö kytketään. Maasähkössä ollessa pääkytkimen takaa löytyviä pistorasioita voi käyttää.

## Kaasu

Experiencessa on tavanomaisista Albin Expresseistä poiketen kiinteä kaasujärjestelmä. Kaasupullo (2 kg) on veneen perässä omassa lokerossaan.

Kaasuventtiileitä on kaksi: toinen heti pullon liittimessä ja toinen juuri ennen hellaa, pentterin sivussa. Keittäessä molempien pitää olla auki ja turvallisinta on muutoin pitää molemmat hanat suljettuina.

**Tärkeä turvallisuushuomio:** Erityisesti kannattaa varmistaa että kaasupullon venttiili on kiinni kun hellaa ei käytetä. Lähtökohtaisesti venttiilin unohtaminen auki aiheuttaa hengenvaaran, sillä järjestelmän tiiviyttä ei voi taata.

Hyvä tapa on jättää kaasupullon lokeron kansi auki keittelyn ajaksi, jolloin kaasupullo pysyy näkyvissä eikä venttiilin sulkeminen unohdu niin helposti.

![Kaasupullo ja venttiilit — vasemmalla suljettu, oikealla auki](/images/docs/gas-valves.jpg)

## Vesi

Veneessä on myös 40 litran vesitankki, hana ja pieni pesuallas, josta vesi menee suoraan mereen. Juomavedet kannattaa ottaa mukaan erikseen sillä tankissa oleva vesi maistuu helposti tunkkaiselta eikä sen täydellisestä puhtaudesta ole takeita.

Veden täyttöaukko on keulakannella. Avaamiseen ei tarvitse työkaluja.

## WC

Veneessä on Dometic 976 -kemiallinen WC (käyttöohjeet verkossa). Säiliön voi helpoiten tyhjentää kotisataman "bajamajaan" tai jonkin toisen sataman vesivessaan. Hyviin tapoihin kuuluu huuhtaista säiliö puhtaalla vedellä tyhjennyksen jälkeen ja täyttää huuhteluvesisäiliö.

## Jääkaappi

Jääkaappi/kylmäboksi on malliltaan Dometic CoolFreeze 36 (käyttöohjeet verkossa). Lämpötilan voi säätää -18 ja +10 asteen välille. Virransaanti häiriintyy helposti virtajohdon liikkuessa; kannattaa toisinaan tarkistaa että jääkaappi on edelleen käynnissä.
